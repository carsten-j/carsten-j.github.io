---
layout: post
title: 2019 i bøger
date: '2020-03-02 21:45:14'
---

Lettere forsinket er her en kort gennemgang at de bøger, som jeg læste i 2019. Dog er der først nævnt et par bøger, som jeg læste i 2018, men som af forskellige årsager ikke blev nævnt i indlægget [2018 i bøger]({% post_url 2018-12-30-books2018 %}).

# 2018

* Evolutionary Dynamics Exploring the Equations of Life af Martin A. Nowak

Jeg kender ikke til emnet matematisk biologi fra mine studier. Så dette var for mig et helt nyt område baseret på matematik. Evolutionær udvikling består af en række af mutationer og naturlig udvælgelse, som begge kan beskrives ved en række matematiske ligninger.

* At dykke efter søheste, Hilde Østby & Ylva Østby

Sproglig bevidsthed og erindring er tæt knyttet sammen. Gælder det også for erindring og den fysiske lokation, hvor erindringer stammer fra? Dette undersøges via en række eksperimenter i denne bog. Titlen referer naturligvis til det organ i hjernen, der kaldes hippocampus, og som med lidt god vilje ligner en søhest.

# 2019

* Mordet på kommandanten, Bog 2, Haruki Murakami. 

Jeg er stor fan af Murakami men blev aldrig rigtig fanget af Mordet på kommandanten. Bog 2 var bedre end første bog. Generelt kan jeg godt lide Murakamis magiske realismen, men her var det for megen magi så grænsen mellem magi og realisme virkede ikke rigtigt for mig.

* Videndeling der virker, Susie Lynge

* Rejsen til tidernes morgen, Minik Rosing

Rosing er en fantastisk formidler og jeg forstår til fulde at han i 2013 modtog Rosenkjærprisen. Rejsen til tidernes morgen handler dels om Rosings barndom og opvækst først på Grønland og senere i Danmark. Anden del af bogen er fokuseret på hans forskning. Det hjælper nok med en naturvidenskablig baggrund, men jeg er sikker på, at man selv uden en sådan, vil kunne få noget ud af bogen. En af årets bedste læseoplevelser.

* Badeværelset, Jean-Philippe Toussaint, (genlæst)
* Wittgensteins nevø, Thomas Bernhard, (genlæst)

Begge er klassikere i mit bagkatalog!

* Sommerfugledalen, Inger Christensen, (genlæst)

Sommerfugledalen har en beroligende effekt på undertegnede, og jeg genlæste den flere gange under en svær periode i foråret, hvor et familiemedlem var alvorligt syg. Det er og bliver en af mine absolutte favoritter.

* Landevejens Galejslaver – En beretning fra Tour de France 1924, Albert Londres

I 1924 fik rytterne tidsstraf, hvis de ikke havde det samme tøj på ved start og mål. Til gengæld var det (i hvert fald stiltiende) acceptere at dope sig med fx kokain. Meget har ændret sig siden 1924 både kulturelt og fysisk. Bogen består af en række reportager bragt i avisen .... og det var en tankevækkende bog at læse under årets TdF.

* Langs grænser og grave, Navid Kermani

Kermani er tysker med iranske forældre. Dele af bogen har været bragt som baggrundsmateriale i tyske Spiegel. Forfatter rejser fra Tyskland gennem Polen og videre over tidligere Sovjetiske republikker for at ende i Iran. En stor del af rejsen foregår i en del af Europa, hvor jeg ikke kender historien særlig godt, så jeg føler mig oplyst. Derudover taler Kermani med mennesker, som han møder på rejser om emner som deres forhold til Europa, nationalisme, holocaust og.religion Bogen ender i Isfahan, som jeg kender fra vores tur dertil sidste år. Moderne roadtrip og rejselitteratur.

* Sommerbogen, Tove Jansson

Tove Jansson skriver om og beskriver den finske skærgård på en så indlevende måde, at jeg selv får lyst til at rejse dertil næste sommer. Fin lille roman.

* Trap Danmark - Halsnæs Kommune

Trap Danmarks 6. og opdaterede udgave om Halsnæs kommune. Det er altid spændende at lære nyt om området, hvor vores sommerhus ligger. Når man i dag går gennem gågaden i Frederiksværk så tænker man på udkantsdanmark. Men tidligere har Frederiksværk været en central og vigtig industriby.

* Den ensomme gourmet, Jiro Taniguchi

Grafisk novelle om en ensom mand som elsker mad og benytter sine frokostpauser (rundt om i især Tokyo) til at prøve nye spisesteder og genbesøge gamle kendinge. I Danmark sætter mange lighedstegn mellem mad og sushi, når vi taler om Japan. Men japanerne har en meget større køkken og bogen er en fin introduktion til mange andre former for japansk mad.

* Pierre Bonnard. The Colour of Memory.

Udstillingskatalog til særudstilling af samme navn med den franske maler Pierre Bonnard. Vist på Glyptoteket i perioden 07.06 - 22.09.2019. Dette var for undertegnede årets mest positvite overraskelse og absolut bedste kunstoplevelse. Og jeg er rigtig glad for at have købt kataloget, så jeg har kunne læse mere om Bonnard.

* Grænsen, Erika Fatland

Antropologen Fatland undersøger Rusland udefra ved at foretage en rejse rundt langs den russiske grænse. Dette er en tur på mere end 60.000 km og bringer læseren gennem så forskellige lande som Nordkorea og Norge. Til sammenligning er jordens omkring lige over 40.000 km. Det er dejligt at læse om, hvordan en åben og nysgerrig fremmed og rejsende generelt modtages med enorm stor gæstfrihed.

* Det, Inger Christensen, (genlæst)

* Essays, Inger Christensen 

En samlet genudgivelse af essay samligningerne Hemmelighedstilstanden og Del Af Labyrinten. Jeg kæmper stadig med at forstå essayet Afrealisering:

>    »Jeg afrealiserer mig selv... Jeg ved, hvad det vil sige at realisere noget. Jeg realiserer mine drømme... jeg kan realisere mit indbo, og jeg kan realisere mig selv... Ja, som en særlig kulturel flothed kan jeg simpelt hen realisere alt og begynde forfra.  Men kan jeg også afrealisere og begynde indefra?«

Men det er et utroligt interessant afsnit!

* Den korte historie om Tyskland, James Hawes

Når jeg rejser, kan jeg godt lidt at læse noget som er relateret til mit rejsemål. Den korte historie om Tyskland er en kompakt og interessant gennemgang af Tysklands historie som giver læseren et godt indblik i, hvordan Tyskland er endt som et land med en central position i nutiden Europa.

* Tokyo, Asger Røjle Christensen

Når jeg nu ikke lige står og skal til Japan, så er det godt at kunne drømme sig dertil med Asger Røjle Christensen gennemgang af forskellige kvarterer i Tokyo. Vi har besøgt flere at de områderne, der nævnes i bogen, men jeg har også fået inspiration til kvarterer som skal udforskes ved næste Tokyo besøg.

* Døgnkioskmennesket, Sayaka Murata

## Dem jeg ikke fik læst færdigt
* Vesten mod Vesten, Rune Lykkeberg.

Jeg havde lånt Vesten mod Vesten på biblioteteket og havde desværre ikke tid til at læse den, da jeg endelig kunne låne den. Måske skal jeg prøve igen i 2020.

* Overvågningskapitalismens Tidsalder, Shoshana Zuboff

Jeg blev fanget af anmeldelsen i [Weekendavisen](https://www.weekendavisen.dk/2019-25/samfund/en-skaerm-der-ser-os), men gav (måske for) hurtigt op med at læse bogen. Jeg fik det indtryk, at bogen ikke var skrevet som en neutral analyse selvom den gav udtryk for det. Jeg er formodenligt enig i konklusionerne, men det irriterede mig at sproget var så negativt ladet.
