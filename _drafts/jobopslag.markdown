
Jeg har lige været igennem et jobskifte og vil her gerne dele mine erfaringer om processen på især to områder - jobopslag og headhuntere.

### Jobopslag

Mit håb er at starte en debat om jobopslag rettet mod softwareudvikler med henblik på at få løftet det indholdsmæssige niveau. Derudover vil jeg også gerne i dialog med headhuntere om mulige forslag til at højne niveauet i jeres henvendelser.

Hvorfor er det sådan, at mange jobopslag rettet mod softwareudvikler har mere fokus på teknologi end forretning. Selvfølgelig er teknologi også vigtig, men teknologien er der jo alene på grund af forretningens/virksomhedens behov. Mit liv er i hvert fald for kort til teknologi for teknologien skyld. Jeg ønsker mig et job, hvor jeg kan bidrage med at løse forretningens udfordringer. Og hvis jeg skal finde sådanne job bliver jobopslagene nød til at forholde sig til forretningsområdet, udfordringerne og virksomhedens langsigtede strategi for IT-udvikling. Ellers har jeg ikke en chance for at vurdere om jeg tror på, at jeg kan være med til at gøre en forskel. Naturligvis skal der også være en match på faglig teknologisk viden, men for mig kommer det i anden række. 

Vi (softwareudviklere) vil rigtig gerne hjælpe med løse jeres udfordringer, men det kræver altså at i (virksomheder) fortæller hvad det er som i arbejder med og ikke bare skriver C#, WPF, Linq, SQL, Scrum, Agile m.v. i stillingsopslagene.

Lad os forestille os følgende situation. Du er arbejdsgiver og skal ansætte en softwareudvikler. Jeres udviklingsplatform er baseret på .NET og jeres forretningsområde kræver en hel del indsigt for at kunne lave de helt rigtige softwareløsninger. Lige nu er der mangel på softwareudviklere, og du kan vælge mellem en person med masser af C# erfaring men ingen domæneviden eller en person med masser af domæneviden, som er Java udvikler. Hvad vægter mest for dig? Mit gæt er forretningsforståelse og domæneviden. C# og Java er begge objekt-orienterede sprog, så hvis du kan designe og udvikle i det ene, så er det min påstand at du også kan lære det andet. Hvis du har et andet synspunkt, så vil jeg rigig gerne høre dine argumenter.

Jeg ønsker ikke at hænge nogle ud, så derfor vil jeg ikke vise konkrete eksempler på jobopslag, som jeg finder dårlige. Men jeg vil gerne fremhæve et eksempel på det modsatte. Her er fx et opslag fra [Systematic](https://da.systematic.com/join-us/search-and-apply/vacant-positions/view-position/department-572/media-5/project-182654), hvor det meget klart og tydeligt først handler om forretning og dernæst om teknologi. 

### Headhuntere

For mig er LinkedIn et centralt værktøj til at holde styr på mit netværk. Jeg kan nemt finde ud af hvor mine tidligere kollegaer arbejder lige nu, udvide mit netværk med folk jeg møder til konferencer, kurser og andre faglige arrangementer. Det er de gode sider af LinkedIn. Jeg bruger også LinkedIn som mit online CV og eksponering mod headhuntere og potentielle arbejdsgivere. Og på dette område har jeg mere blandede følelse og oplevelser.

For nylig fik jeg en henvendelse omkring en stilling til udvikling af CAD (Computer Aided Design) software. I beskrivelsen af mit allerførste job tilbage i 1995 bruger jeg ordet CAD. På næste linje skriver jeg Capital Adequacy Directive, hvorfor det burde være tydelig, at det ikke var Computer Aided Design, som jeg arbejdede med. Selvom det havde været Computer Aided Design ligger det altså 20 år tilbage i tid, og jeg betragter det som dårligt benarbejde fra headhunterens side og en useriøs henvendelse som bare spilder min tid. Dette er et grelt eksempel, men det er min generelle opfattelse af mange headhuntere kigger efter nogle få nøgleord uden for alvor at forsøge at sætte sig ind i min profil eller hvor mine styrker og forretningsviden ligger.

De mere seriøse headhuntere findes naturligvis også, men de sidste par år er det blevet sværere og sværere at skelne mellem skidt og kanel. Måske er det blevet for nemt at kalde sig selv headhunter? En hurtig søgning på internettet kan sikkert bruges til at finde nogle kandidater, men der skal altså mere til end match på nogle få IT buzzwords for at finde den rette kandidat.

Ville det være en ide med en form for certificering for headhuntere? Jeg ved det ikke, men der er brug for selvjustits fra headhunter branchen, hvis den ønsker at bevare sin troværdighed. Indtil videre besvarer jeg høftligt alle henvendelser på LinkedIn men der skal ikke meget mere til før min tålmodighed er brugt op.

Jeg vil rigtig gerne høre din mening hvad enten du er softwareudvikler, headhunter eller arbejdsgiver. 
